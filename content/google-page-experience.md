# Google Page Experience update

Google od června 2021 postupně nasazuje aktualizaci algoritmu zvanou [Page Experience](https://developers.google.com/search/docs/guides/page-experience).

Kluci a holky v největším vyhledávači ji navrhli tak, aby zvýrazňovala stránky, které nabízejí výborný uživatelský prožitek. V tomhle článku se zaměříme na to, abychom poněkud vágní definici upřesnili.

Během roku 2021 se to začalo projevovat v mobilním vyhledávání a [od února 2022 Google plánuje](https://developers.google.com/search/blog/2021/11/bringing-page-experience-to-desktop) nasazení také do hodnocení desktopových webů.

<div class="f-6" markdown="1">

## Obsah

- [Obsah je stále král](#obsah)
- [Signály, které do Page Experience patří](#signaly)
- [Jak se to bude posuzovat?](#jak)
- [Konec zvýhodnění AMP](#amp)
- [Signed Exchanges (SXG)](#sxg)
- [Jak pomáhá Google Search Console](#gsc)

</div>

Důležité je si hned na začátku říct, že ani podle Google nepůjde o žádnou revoluci.

## Obsah je stále král, zůstaňte v klidu {#obsah}

Signály z oblasti Page Experience bude platforma používat spolu se stovkami dalších a nikdy [nebudou silnější](https://developers.google.com/search/blog/2020/05/evaluating-page-experience) než signály pro kvalitní obsah:

> Our systems will continue to prioritize pages with the best information overall, even if some aspects of page experience are subpar. A good page experience doesn't override having great, relevant content.

Prostě obsah zůstává králem, i když cvrlikání na sítích v poslední době může působit jinak.

Podle studie Sistrixu ze září 2021 to vypadá, že vliv signálu Page Experience je zatím menší, ale postupně roste:

> Zjištění Sistrix o vlivu Page Experience na SEO:<br><br>– Weby, který splňují PX mají nyní v průměru o 1 % lepší pozice v SERP, ale průběžně se rozdíl zvyšuje.<br><br>– Weby, které některé z požadavků nesplňují, mají pozice o 3,7 % horší.
>
> — *<cite>[Twitter](https://twitter.com/machal/status/1442094201965924359)</cite>*

Na jaké atributy stránek se v rámci Page Experience v Googlu ve svých automatizovaných hodnoceních dívají?

## Signály {#signaly}

Ve [videu](https://www.youtube.com/watch?v=h00kn5J-F2Q) z letošní konference Google.IO ukazuje Jeffrey Jose všechny atributy, které má dobrá uživatelská zkušenost se stránkou a zároveň je Google bude v aktualizaci zohledňovat.

<div class="rwd-media">
<iframe width="560" height="315" src="https://www.youtube.com/embed/h00kn5J-F2Q?start=122" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>

Je zajímavé, že se signály nyní třídí trochu jinak. Nová kategorizace dle mého není dokonalá, ale řekněme, že blíž k dokonalosti. Signály jsou rozdělené do následujících oblastí.

### Načítání (rychlost) {#signaly-nacitani}

V originále se kategorie jmenuje „Loading“. Patří sem dvě metriky:

- *Largest Contentful Paint (LCP)*  
Největší vykreslení obsahu. Metrika, která popisuje rychlost načítání stránky – *načítací (loading)* výkon. Pro splnění musíte mít LCP na úrovni 2,5 s nebo méně. Více o [metrice LCP](metrika-lcp.md).
- *First Input Delay (FID)*  
Prodleva prvního vstupu. Metrika, která popisuje jak rychle může uživatel na stránce začít provádět úlohy – výkon *interaktivity*. Pro splnění musíte mít FID 100 ms a rychlejší. Více o [metrice FID](metrika-fid.md).

Možná by téhle oblasti bylo lepší říkat „rychlost“, protože výkon interaktivity a JavaScriptu vyjádřený v FID zase tak moc o „načítání“ není.

### Obtěžování uživatele {#signaly-obtezovani}

V originále „User Annoyance“. Metriky jsou následující:

- *Cumulative Layout Shift (CLS)*  
Kumulativní posun layoutu. Metrika, která popisuje *vizuální stabilitu* layoutu během vykreslování. Pro splnění je potřeba optimalizovat CLS na hodnotu 0,1 a lepší. Více o [metrice CLS](metrika-cls.md).
- *Žádné otravné překryvné prvky*  
V originále „no abusive interstitials“ znamená, že byste neměli přikrývat obsah stránky velkými modálními okny s reklamou. To bude profesní smrt mnohých marketérů. Více najdete v [textu od Googlu](https://developers.google.com/search/blog/2016/08/helping-users-easily-access-content-on).

Všimněte si, že CLS se neuvádí mezi rychlostními metrikami, což je samozřejmě dobře, protože s rychlostí zase tak nesouvisí.

<figure>
<img src="../dist/images/original/web-vitals.png" alt="Jednotlivé metriky Web Vitals">
<figcaption markdown="1">
*Obrázek: Metriky Web Vitals. Zdroj: [web.dev](https://web.dev/vitals/).*
</figcaption>
</figure>

Zde bychom ukončili oblast, kterou pokrývají [metriky Web Vitals](web-vitals.md). Chtělo by se říct, „oblast rychlosti“, ale jak už jste asi pochopili, o rychlosti se zde, minimálně kvůli CLS, mluvit nedá.

### Bezpečnost a soukromí {#signaly-soukromi}

V originále „Security & Privacy“. Hlídá se zde toto:

- *HTTPS*  
Na webu byste měli mít zapnutý bezpečný protokol HTTPS. Tohle už snad máte, ale pro jistotu odkaz na [podklady od Googlu](https://developers.google.com/search/blog/2016/11/heres-to-more-https-on-web). Více o [HTTPS](https.md).
- *Žádná upozornění k bezpečnému prohlížení*  
Lépe to asi vysvětlí originál, který zní „No safe browsing flags“. Váš web nebo stránka nesmí být detekována jako ohrožující pro uživatele. Více je [v textu od Googlu](https://developers.google.com/search/blog/2016/09/more-safe-browsing-help-for-webmasters).

### Přístupnost {#signaly-pristupnost}

V originále pochopitelně říkají „Accessibility“ a patří sem jen jedna oblast:

- *Přívětivost pro mobilní uživatele*  
V originále „Mobile friendliness“. V této části [Google sleduje](https://developers.google.com/search/blog/2015/02/finding-more-mobile-friendly-search) zda jsou stránky dobře optimalizované pro uživatele mobilních webů. Je možné si použitelnost na mobilech [otestovat](https://search.google.com/test/mobile-friendly).  

Takže rychlost, (ne)otravování uživatele, bezpečnost, rychlost… jak už z názvu aktualizace „Page Experience“ vyplývá, Google se snaží automatizovat testování UX (User Experience).

### Bude Google jednou testovat celé širší UX? {#ux}

Pokud o UX něco víte, asi vám dojde, že tenhle update je jen začátek, protože pokrývá jen malilinkatou část celé oblasti.

Nemluvě o tom, že samotné metriky v tuto chvíli pokrývají ještě menší část celé oblasti. Očekávám tedy snahu rozšiřovat nejen signály Page Experience, ale také sadu metrik.

## Jak se to bude posuzovat? {#jak}

Kladl jsem si otázku, jak přesně bude signály pro Page Experience Google měřit.

<!-- AdSnippet -->

Budu zde sledovat hlavně na [Web Vitals](web-vitals.md) – metriky LCP, FID a CLS, které jsou z uvedeného seznamu nejnovější. A zároveň se mi zdá, že kolem [měření rychlosti](https://www.vzhurudolu.cz/video/webinar-rychlost-mereni) existuje celá řada [mýtů](rychlost-myty.md).

### 1) Měří se u uživatelů {#jak-1}

Důležité je zmínit, že se budou využívat data od skutečných uživatelů, z [Chrome UX Reportu](chrome-ux-report.md).

Explicitně raději uvádím, že Google nezajímají syntetická měření v [Lighthouse](lighthouse.md) a už vůbec ne [Lighthouse skóre](metrika-lps.md). Ty slouží pro vývojáře a zjednodušení optimalizací, nikoliv pro zjištění, jak na tom web je u Googlu.

Důležitý je proces počítání:

1. Google vezme hodnoty u všech návštěv dané stránky za _posledních 28 dní_.
2. V distribuci těchto čísel vytáhne hodnotu na _75. percentilu_.

Posledních 28 dní znamená, že skokové aktualizace se projevují klouzavě, nikoliv hned. Zajímavé je soustředění na 75. percentil, nikoliv například na průměr nebo medián. Je to ale dle mého správně – většina návštěv na webu (3 ze 4 lidí) pak má lepší než v percentilu uvedenou hodnotu metriky.

Co například URL, která byla nedávno zveřejněna a ještě nemá data z 28 dní? Dojde pak k seskupení stránek, které jsou si podobné, píšu o tom dále. Stránka dostane skóre podle skupiny stránek nebo podle celé domény.

Data od uživatelů můžete nejjednodušším způsobem vytáhnout v [PageSpeed Insights](pagespeed-insights.md), podrobněji pak v našem [testeru na PageSpeed.cz](https://pagespeed.cz/). Doplňujte to vždy pohledem do [Google Search Console](google-search-console.md), ale o tom ještě chci psát v textu dále.

Další aspekty, které byly uváděny na Google.IO skvěle [v tweetu](https://mobile.twitter.com/fabkru/status/1396331280585928707) shrnul Fabian Krumbholz, takže z něj vyjdu.

### 2) Každá metrika samostatně jako signál {#jak-2}

Po Page Experience update bude Google hodnotit každou z Web Vitals samostatně jako signál pro hodnocení.

Chápu to tak, že nemusíte mít všechny zelené, ale pro každou jednotlivou metriku budete porovnáváni s konkurencí.

Takže pokud konkurence nebude mít zelené LCP a vy ano, můžete za tuto oblast získat zvýhodnění.

### 3) Zvýhodnění dostanete za zelené metriky {#jak-3}

Viz obrázek v Tweetu výše. John Mueller to [na Twitteru](https://twitter.com/JohnMu/status/1395798952570724352) podepřel půvabnou grafikou vytvořenou snad v Malování.

Systém je postavený na zvýhodňování. Pokud máte metriku v červené oblasti hodnot, nezískáváte žádné plusové body.

Pokud jste v oranžové oblasti hodnot, čím blíže bude hodnota optimu, tím vyšší zvýhodnění získáte.

Nejvyšší „boost“ získáváte s metrikou v zeleném škále hodnot.

### 4) Lepší než zelené už to být nemůže {#jak-4}

Google dále [píše](https://support.google.com/webmasters/thread/104436075/core-web-vitals-page-experience-faqs-updated-march-2021):

> Dopad na hodnocení stránek bude stejný pro všechny stránky, které jsou v dobrém rozsahu u všech základních ukazatelů Web Vitals, bez ohledu na jejich individuální skóre v Core Web Vitals.

To znamená, že když už máte zelené skóre, nemůže to být lepší.

Google píše, že například stránka s LCP 1750 ms (lepší než „dobrá“ hranice pro LCP) a jiná stránka s 2500 ms (na úrovni „dobré“ hranice) by se na základě signálu LCP nerozlišovaly.

Mimo zelený rozsah skóre by rozdílné hodnoty metriky Core Web Vitals u dvou stránek mohly vést k rozdílnému hodnocení v rámci Page Experience.

### 5) Doména > Skupina stránek > URL {#jak-5}

Když se podíváte na grafiku od Fabiana Krumbholze, měla by vás zaujmout část týkajících se domény (Origin) a skupiny stránek.

Víte, že z CrUX dat často nejde vytáhnout informace pro konkrétních URL. Je zajímavé, že Google v tom případě nesáhne po datech pro celou doménu, ale po datech pro „skupinu stránek“.

Skupinu stránek osobně chápu podle seskupení, které Google dělá v reportu Web Vitals v Search Console. Na jednu hromadu tam dává stránky, které jsou si podobné (např. všechny kategorie v e-shopu) a zároveň vidí, že mají problémy s podobnými metrikami.

Takže, když nejsou data pro URL, vezmou se data pro skupinu stránek. Když nejsou data pro skupinu stránek, vezmou se data pro doménu. Přesně jak říká Babica.

<!-- AdSnippet -->

A co když nejsou data pro doménu? I to se stává, zejména u méně navštěvovaných webů. Myslím, že pak prostě výhodu na základě Page Experience signálů získat nemůžete.

### 6) Data se berou globálně {#jak-6}

Zajímavé také je, že data se z CrUX nevezmou podle aktuální lokality, takže například pro Česko nebo Slovensko, ale z globální návštěvnosti.

Takže pokud v ČR a SR máte dobré hodnoty Web Vitals, ale kazí vám je malá část návštěvníků kdesi na druhém konci světa, budete to muset vyřešit.

### 7) Data se berou za posledních 28 dní {#jak-7}

Google nebude pracovat s měsíčními daty, která např. na PageSpeed.cz zobrazujeme v [záložce Domény](https://pagespeed.cz/r/c8c4649e8e44#domeny), ale se stavem za posledních 28 dní, který znáte z PageSpeed Insights a který zobrazujeme [v záložce Shrnutí](https://pagespeed.cz/r/c8c4649e8e44#shrnuti).

### 8) Data od všech stránek, včetně blokovaných v robots.txt? {#jak-8}

Docela zmatek je v jedné věci: URL, které mají blokované indexování roboty pomocí direktivy „noindex“ nebo uvedením v souboru `robots.txt`. Budou hodnocené v rámci Page Experience nebo ne?

Z principu by, dle mého názoru, mělo jejich skóre ovlivňovat minimálně skóre domény. Vyplývá to z prostého faktu, že hodnocení stránky se nesbírá robotem, ale od uživatelů.

Google sám ale [ve své nápovědě uvádí](https://support.google.com/webmasters/thread/104436075/core-web-vitals-page-experience-faqs-updated-march-2021), že případě měření přes PageSpeed Insights se zobrazují pouze informace o veřejně indexovatelných stránkách, které zároveň splňují určitý práh návštěvnosti. V případě tahání dat přímo z Chrome UX Reportu pak mohou být zahrnuty souhrnné údaje ze všech veřejných i neveřejných stránek. Navíc se zdá, že v Google Search Console data o Page Experience z těchto stránek vůbec nejsou.

Můj odhad? Pro tyto stránky se skóre počítá, výsledky v SERPu to ovlivňuje, ale měřící nástroje od Googlu v tom zatím dělají zmatky.

### 9) Posuzován bude stav Page Experience i na počítačích {#jak-9}

Tradičně Google hlídal rychlost hlavně na mobilech, což se ale nyní mění. Signály Page Experience přicházejí také [na desktop](https://developers.google.com/search/blog/2021/11/bringing-page-experience-to-desktop).

Dává to samozřejmě smysl. Rychlost webů na desktopu není automaticky dobrá, i když rychlé počítače připojujeme do rychlých sítí. Metriky jako Cumulative Layout Shift navíc nesouvisejí s rychlosti zařízení ani s rychlostí připojení.

## Konec zvýhodnění AMP (a konec AMP?) {#amp}

Asi víte, že [AMP stránky](amp.md) dříve získávaly zvýhodnění na určitých místech ve vyhledávání Googlu.

Určitě to platilo v takzvaném Top Stories karuselu, ale také nejspíš v Google News.

<figure>
<img src="../dist/images/original/amp-platformy-google-news.jpg" width="1600" height="900" alt="AMP v hlavních událostech ve Vyhledávání Googlu">
<figcaption markdown="1">
*AMP v hlavních událostech ve Vyhledávání Googlu*
</figcaption>
</figure>

Google za to byl terčem kritiky, že tímto způsobem tlačí lidem svou technologii. Tady se kritika dá jistě pochopit. Nicméně už v době, kdy toto implementovali, mluvili lidé z největšího vyhledávače o _dočasnosti_ tohoto řešení.

Google totiž nebyl schopný dobře měřit rychlost webu u uživatelů, proto dal zvýhodnění webům psaným v technologii, která určitou [úroveň rychlosti](amp-faze.md) dokáže garantovat.

Nyní to už neplatí. Zvýhodnění v Top Stories, Google News a na dalších místech může získat jakýkoliv web, který je dostatečně rychlý, respektive plní dostatečně signály z Page Experience.

Respektive – v zásadě ani rychlý být nemusí, stačí když plní podmínky specifikované [v Google News policies](https://support.google.com/news/publisher-center/answer/6204050), které – pro mě trochu překvapivě – o rychlosti příliš nehovoří.

## Konec AMP?

Přání je otcem myšlenky, takže mnoho lidí, kteří AMPu nemohou přijít na jméno, sepsalo [články](https://www.lafoo.com/the-end-of-amp/) o [konci](https://plausible.io/blog/google-amp) téhle výborné technologie.

Proč by měly firmy publikovat stránky v AMP, když „jediným důvodem“ pro použití AMP je právě přítomnost v exkluzivních místech SERPu?

Přátelé, problém je s tím „jediným důvodem“.

AMP je technologie, která dokáže garantovat vysokou kvalitu výstupu z pohledu rychlosti, uživatelského zážitku nebo například přístupnosti.

Z mé zkušenosti konzultanta rychlosti webů můžu říct, že na takové úrovni jako to dokáže zajistit framework AMP to u běžných webových technologií dokáže jen velmi málo týmů.

Mimochodem, uvedené potvrzují [i statistiky](https://blog.amp.dev/2020/10/13/meet-amps-page-experience-guide/):

> 60% of AMP domains and 12% non AMP domains pass Web Vitals.

Pokud se někdy přiblíží konec AMP, bude to z úplně jiných důvodů a bude pak velmi zajímavé o tom psát i diskutovat. Teď se to ale nestane.

AMP stránky také pravděpodobně nebudou mít označení ve výsledcích vyhledávání. Pokud to chápu správně, Google naopak uvažuje o zvýraznění webů, které splňují Core Web Vitals. Pak bude jedno, jakou technologií jsou weby dělané.

## Signed Exchanges (SXG) a přednačtení pro všechny {#sxg}

Google nyní ve výsledcích vyhledávání poskytuje vybraným AMP stránkám [přednačtení](amp-webari-preload.md). HTML, CSS a JS soubory pro cílovou stránku se načítají už v momentě, kdy procházíte výsledky vyhledávání. To je jeden z důvodů, proč je zobrazení AMP stránek opravdu bleskurychlé.

Nyní Google otevírá tuto možnost všem stránkám a to pomocí [technologie Signed Exchanges](https://developers.google.com/search/docs/advanced/experience/signed-exchange).

Použití technologie SXG podle Google není podmínkou pro získání výhod z oblasti Page Experience. Jde o nadstavbu a jednu z možností, jak zlepšit rychlost webů.

Zájemci o vysvětlení Signed Exchanges nechť se podívají na přednášku Robina Pokorného:

<div class="rwd-media">
<iframe width="560" height="315" src="https://www.youtube.com/embed/UFopT4oc8eE?start=5386" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen loading="lazy"></iframe>
</div>

V [rozhovoru o AMP](https://www.vzhurudolu.cz/blog/149-amp-paul-bakaus) mě Paul Bakaus, jeden z nejviditelnější lidí v komunitě kolem AMP, říkal:

> Signed HTTP Exchanges jsou slibným standardem pro oddělení identity a doručování dokumentů a lze je použít k přednačtení non-AMP obsahu při zachování ochrany soukromí, pokud také vyřešíme problém s metrikami. A samozřejmě: Musely by do tohoto standardu jít všechny prohlížeče.

Všimněte si té poslední věty. Mozilla, tvůrce Firefoxu, téhle technologii zatím [moc nevěří](https://mozilla.github.io/standards-positions/#http-origin-signed-responses). Apple, tvůrce Safari, to má podobně.

Získat výhodu rychlého načtení ve výsledích vyhledávání Googlu, byť zatím výlučně v prohlížeči Chrome, zní jistě lákavě, ale kolem SXG očekávám podobné kontroverze jako kolem AMP.

Pojďme ale od AMPu zpět k Page Experience. Jak tuto oblast v praxi hlídat?

## Jak pomáhá Google Search Console {#gsc}

[Search Console (GSC)](google-search-console.md) je velmi dobrý pomocník pro vyhodnocování stavu Page Experience pro konkrétní weby.

Nejdůležitější je nový report [Kvalita stránky (Page Experience)](https://support.google.com/webmasters/answer/10218333).

Tento report kombinuje už dříve přidanou stránku Core Web Vitals s dalšími složkami signálů  uživatelského zážitku, jako je zabezpečení HTTPS, stav bezpečného prohlížení nebo přívětivost pro mobilní zařízení.

<figure>
<img src="../dist/images/original/gsc-page-experience.png" width="1600" height="900" alt="Report „Kvalita Stránky“ v Google Search Console">
<figcaption markdown="1">
*Google Search Console: Report „Kvalita stránky“.*
</figcaption>
</figure>

Na obrázku je nejdůležitější hodnota pro „Adresy URL s dobrými výsledky“, protože vidíte, kolik stránek podle GSC nevyhovuje z pohledu signálů Page Experience. V tomto případě je potřeba zapracovat na 2,5 % všech URL.

Které metriky Page Experience máme špatně? To nám řekne report hned pod grafem:

<figure>
<img src="../dist/images/original/gsc-page-experience-indik.png" width="1600" height="900" alt="Report „Indikátry kvality stránky“ v Google Search Console">
<figcaption markdown="1">
*Google Search Console: Report „Indikátory kvality stránky“.*
</figcaption>
</figure>

Zde je vidět problém s použitelností v mobilních zařízeních. Proklikem se pak dostaneme na už známý report podílu vyhovujících a nevyhovujících stránek.

<figure>
<img src="../dist/images/original/crux-gsc.png" width="1600" height="900" alt="">
<figcaption markdown="1">
*Google Search Console: Report stránek, které vyhovují nebo nevyhovují metrikám Web Vitals.*
</figcaption>
</figure>

Odtud už se pak proklikáme na konkrétní ukázkové URL a můžeme začít hledat konkrétní problém.

<figure>
<img src="../dist/images/original/crux-gsc-detail.png" width="1600" height="900" alt="">
<figcaption markdown="1">
*Google Search Console: Příklady stránek, které nevyhovují konkrétní metrice.*
</figcaption>
</figure>

Search Console zobrazuje pro každý typ problému podmnožinu adres URL. Tyto URL představují různé typy stránek, které váš web může mít.

Účelem této zprávy je pomoci uživatelům odhalit problematické typy stránek tak, aby je bylo možné ladit v nástrojích, jako je Page Speed Insights nebo Lighthouse.

Vzorky stránek jsou vybrané tak, aby se jejich opravou zlepšilo celkové hodnocení typu stránky.  

## Na závěr {#zaver}

Nemyslím si, že Google svým updatem Page Experience spustí revoluci a výrazně zamíchá pořadím ve výsledcích vyhledávání. Bude se to nasazovat opatrně a pomalu.

Důvodů, proč [řešit rychlost webu](rychlost-nacitani-proc.md) ale najdete celou řadu. To, že ji prosazuje Google, je jen důsledkem faktu, že pro návštěvníka i provozovatele je mít rychlý web prostě dobré.

Stále navíc platí, že Web Vitals splňuje jen [menší část webů](https://twitter.com/machal/status/1372182620793139200).

Proto si myslím, že ve velmi konkurenčních oborech může jít i v rámci výsledků vyhledávání o nezanedbatelnou konkurenční výhodu.

Co tedy dělat?

1. V Google Search Console sledujte reporty Kvalita stránky (Page Experience) a Core Web Vitals. Snažte se odstraňovat problémy zde uvedené.
2. Dlouhodobě sledujte rychlost typových stránek webu, i celé domény pomocí [testeru PageSpeed.cz](https://pagespeed.cz/).
3. Naučte se, jak správně [měřit rychlost webu](https://www.vzhurudolu.cz/video/webinar-rychlost-mereni) a ladění metrik [CLS](https://www.vzhurudolu.cz/video/webinar-cls) a [LCP](https://www.vzhurudolu.cz/video/webinar-lcp). Tyto tři webináře teď můžete [pořídit i najednou](https://www.vzhurudolu.cz/kurzy/hromadna-objednavka?videa=699,778,882).
4. Optimalizujte, optimalizujte, optimalizujte. Pomůže vám [checklist z PageSpeed.cz](https://pagespeed.cz/blog/checklist-2021) nebo moje tipy na novinky - [jak zrychlit web](https://www.vzhurudolu.cz/prirucka/jak-zrychlit-web).
5. Vzdělávajte se v oblasti [performance](https://www.vzhurudolu.cz/rychlost-nacitani).
6. Pokud si nevíte rady, [ozvěte se](https://www.vzhurudolu.cz/martin).

Přeji vám rychlé weby a dobré pozice v Googlu.

<!-- AdSnippet -->
