# Zařízení z budoucnosti: co je po mobilech?

K internetu jsou prý už připojené i stromy v Amazonii, takže lednička s webovým prohlížečem by nás překvapovat neměla. Je to ale použitelné? Máme s tím jako autoři webů počítat? 

Na jakých zařízeních budou lidé používat prohlížeče a zobrazovat naše weby za pár let? Cítím krásnou příležitost se historicky ztrapnit a jdu vývoj odhadnout jen podle svého nejlepšího vědomí.

Budeme si na nich prohlížet weby?


## Chytré hodinky: NE

Hodinky obvykle prohlížeč instalovaný nemají. Na některých platformách si nějaký ten neoficiální stáhnout můžete. Zkoušel jsem, ale myslím, že je to nepoužitelné, a masovému přijetí nevěřím. Plocha je pro weby příliš malá na konzumaci obsahu, natož pak rozumnou interakci s ním.


## Televize: NE

I vaše chytrá domácí televize nejspíš nějaký ten prohlížeč obsahuje. Moc je ale lidé nepoužívají. Zakopaný pes vězí v uživatelském ovládání. Budoucnost v případě televizí vidím v gestech a hlasovém rozhraní. Interakce s běžnými webovými stránkami na televizi budou do té doby nepohodlné. To ale neznamená, že nevznikají nativní TV aplikace vytvářené pomocí webových technologií. Ostatně i HbbTV aplikace jsou vyrobené webovými technologiemi. [vrdl.in/hbbtv](http://www.hbbtv-developer.com/site/wiki/index.php/Hello_world) 


## Ledničky: NE  

Lednička bývá v domácnostech jedním z center dění, takže si tam nějaký dotykový displej představit umím. Jenže jaká je jeho přidaná hodnota oproti přenosnému telefonu nebo tabletu? Problém je také s jeho svislou polohou. Ovládání nebude příjemné. Specializované aplikace mohou obstát, ale konzumace a interakce s běžnými weby uživatele bavit nebude. Ne, prohlížeče se v ledničkách, tak jak je známe třeba z tabletů, myslím neujmou. Ale lednička s prohlížečem existuje, to ne že ne. Samsung Family Hub Refrigerator: [vrdl.in/udp4y](https://www.cnet.com/products/samsung-family-hub-refrigerator/).

## Kapesní herní konzole: ANO

Myslím ty malé potvůrky do ruky. Jsou to jen převlečené chytré telefony, prohlížeče obsahují a není důvod na nich weby nepoužívat.

## Auta: ANO

S rozmachem (polo)automatického řízení poroste význam velkých dotykových obrazovek. Nejspíš v těch místech, kde teď v autě máte výstupy z ventilátorů. Číst si Blesk.cz v dopravní zácpě? Já to dělat nebudu, ale dává mi to dokonalý smysl. Jen doufejme, že ta auta budou fakt chytrá, aby zvládla řídit, protože nás od palubních displejů už nic neodtrhne. Mají to už odzkoušeno v Tesla Motors: [vrdl.in/rlwn0](https://www.tesla.com/support/touchscreen-web-browser).

## Revoluce nejspíš ne. Weby budou ale ještě více responzivní

Jedině že by na trh ještě vstoupily pračky s displejem a prohlížečem. Ale ne, dělám si legraci.

Dotykové panely v autech jsou vlastně větší tablety a přenosné herní konzole zase něco jako chytré telefony. Vypadá to tedy, že velké novinky nás ze strany displejů v nejbližší době nečekají.

Responzivní weby a aplikace se spíše skrze hardware naučí lépe využívat znalosti o prostředí prohlížeče, zařízení a uživatele. Mohou zjistit stav baterie, světelné podmínky v okolí zařízení a lépe využít geolokaci a polohu zařízení v reálném světě. Hezky to rozebírá Una Kravets v článku „Rethinking Responsive Design“. [vrdl.in/ozlu9](https://medium.com/@unakravets/rethinking-responsive-d557ef1745bd#.qz3s11y34)

## Sledujte hlasová uživatelská rozhraní

A když už se tak odvážně historicky ztrapňuji, příští velký technologický posun vidím v hlasovém uživatelském rozhraní. 

Sami asi víte, že hlasový vstup se stále zlepšuje i ve stávajících zařízeních. V domácnostech nebo třeba v autech je pro hlasové ovládání naprosto ideální prostředí. Moje předškolní děti například ovládají hlasem YouTube na tabletu zcela bez potíží.

Sledujte zařízení jako třeba Google Home. Nebo si na YouTube pusťte představení Amazon Echo. [youtu.be/KkOCeAtKHIc](https://youtu.be/KkOCeAtKHIc)

Tam už moc příležitostí pro designéry rozhraní webových stránek nebude. Omlouvám se. Ale nebojte, mluvící rozhraní ta naše obrazovková ani zdaleka nenahradí. Tuhle knížku ještě neodkládejte, to vážně ne. Weby budou dále sloužit jako zdroj informací. I pro tyhle mluvící potvory.

Teď se už z této futurologické odbočky dostáváme zpět k responzivním webům. 
