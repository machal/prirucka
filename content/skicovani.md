# Skicování

Skicování je metoda rychlého zhmotnění myšlenky. Skicuji velmi rád, skicuji tužkou na papír, skicuji v různých situacích a fázích projektu. 

Na papír si skicou odložím základní obrysy problému a uvolním mentální kapacity na jeho vyhodnocování nebo na hledání řešení.

<figure>
<img src="dist/images/original/skicovani-1.jpg" alt="">
<figcaption markdown="1">    
*Skicování je výborné pro zjednodušení řešení designérských, ale i kodérských problémů. Zpětně těžko říct, co jsem řešil právě tady, ale ušetřilo mi to moc času, to se vsaďte*
</figcaption> 
</figure>



## Skicuji tužkou na papír

Při skicování je důležité, že mi umožňuje soustředit se na daný problém. Existuje celá řada softwarových nástrojů, ale ty mě rozptylují počítačovým prostředím.

Používám prostě tužku, gumu a papír. Když mám na výběr, volím bílý papír ve formátu A3 nebo předtištěné šablony. Na konci textu najdete tipy na nástroje pro tisk šablon.

Jiní skicují popisovačem Sharpie nebo elektronicky v nějaké aplikaci na tabletu. Zkrátka – vezměte, co vám vyhovuje a v čem jste rychlí, a dosáhnete požadované úrovně kvality.

Na rozdíl od uměleckého skicování nemusíte u náčrtů uživatelského rozhraní umět kreslit. Stačí vám jakžtakž zvládnout úsečky, obdélníky, kružnice a psaní. To by šlo, ne? Pokud si myslíte, že mé skici jsou pěkné, je to proto, že ty úplně první náčrty tady nevidíte. Výhoda skicování je totiž také ve snadném měnění.

Dále se budu zabývat jen specifickým typem skicování: rychlým náčrtům variant designérského řešení. 

## Skicování variant designérského řešení

Jsem na začátku přemýšlení o designu konkrétní komponenty. Skicování v téhle fázi používám proto, abych vygeneroval co nejvíce variant řešení uživatelského rozhraní. Hlavně žádné hodnocení, žádné přemýšlení. Jen kreslím jako šílený.

<figure>
<img src="dist/images/original/skicovani-2.jpg" alt="">
<figcaption markdown="1">    
*Tady jsem hledal optimální způsob prezentace výběru čísla bot v detailu produktu na e-shopech. Tohle už je uhlazenější, prezentovatelnější verze*
</figcaption> 
</figure>

Mozek zapojím až v další fázi. Dívám se na jednotlivé skici a přemýšlím o jejich výhodách a nevýhodách. Samozřejmě si řešení představím na všech možných zařízeních a beru v potaz zvyklosti, cílové skupiny a technickou řešitelnost.

Vybranou variantu pak musím ověřit ve světě, ve kterém komponenta bude žít – v prohlížeči. Živým prototypem, na který se podíváme v dalším textu.

## Odkazy k dalšímu studiu skicování

- Jako průvodce pro detailnější zkoumání si zvolte Michala Maňáka a jeho článek „Začněte efektivně navrhovat produkty díky skicování“.  [vrdl.in/8yd6f](http://www.manakmichal.cz/blog/user-experience/zacnete-efektivne-navrhovat-produkty-diky-skicovani/)
- Styl a úroveň věrnosti skic jsou volitelné. Jak moc se mohou lišit skici designérů v rámci jedné firmy, hezky ukazuje článek „The different sketch styles of the designers at 37signals“ od Jasona Frieda. [vrdl.in/pmuio](https://signalvnoise.com/posts/1880-the-different-sketch-styles-of-the-designers-at-37signals)
- Předtištěné šablony mobilních zařízení od SneakPeekIt. [sneakpeekit.com](http://sneakpeekit.com/)
- Pěkný je také Gridzzly, nástroj Rostislava Blahy, který vám umožní tisk požadované mřížky na čistý papír. [gridzzly.com](http://gridzzly.com/)

