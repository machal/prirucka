# Co přineslo firmám nasazení AMP?

<div class="web-only" markdown="1">
Podívejme se na několik případových studií úspěšného nasazení [AMP](amp.md).
</div>

Předností zrychlovací technologie je zrychlení webů, to víme. A víme i to, že zrychlením webu můžeme zvýšit jeho úspěšnost při plnění obchodních nebo jiných cílů.

Už jsme se rovněž dozvěděli, že Google a další dodavatelé návštěvnosti používají rychlost jako jeden ze signálů kvality webu. Je tedy možné očekávat, že se správně nasazená a měřená AMP stránka nějak pozitivně projeví v číslech. A to si pište.

Uveďme několik příkladů:

* _BMW.com_ nasadilo AMP a na novém webu díky tomu získalo o 49 % vyšší návštěvnost z vyhledávačů.
* _The Washington Post_, velké americké noviny, nasadily AMP už v polovině roku 2015. Jejich webový tým tím dosáhl o 88 % rychlejšího načtení webu a o 23 % více mobilních uživatelů, kteří se k nim během týdne vraceli.
* _Greenweez_, francouzský online prodejce ekovýrobků, získal nasazením AMP dokonce pětinásobné zrychlení mobilního uživatelského prožitku. Dále ještě uvádějí 80% zvýšení konverzního poměru na mobilech a snížení nákladů na akvizici mobilního uživatele o 66 %.

Případové studie z celého světa najdete na [amp.dev/success-stories](https://amp.dev/success-stories/).

## Dopady na marketing ve vyhledávačích

Zajímavou případovou studii, navíc z nezávislého zdroje, nabízí analýza 26 webů AMP od Stone Temple. Změny v metrikách chování uživatelů v přirozených výsledcích vyhledávání na mobilech byly oproti běžným webům následující:

* Přístupy uživatelů na web se zvedly o 27 %.
* Zobrazení stránek ve výsledcích bylo o 34 % více.
* Míra prokliku vzrostla o 15 %.

Celý text „Does AMP Improve Rankings, Engagement, and Conversion?“ je na [vrdl.in/ampstone](https://www.stonetemple.com/amp-impact-on-rankings-conversions-engagement/).

## Jak je to v Česku a na Slovensku?

Vývoj v našich zemích sledujeme dlouhodobě a máme radost, že v době psaní tohoto textu, v květnu 2019, je možné uvést docela dost velkých příkladů nasazení:

* Mezi obsahovými weby je například _Reflex.cz_, anebo _Seznam Zprávy_ či _ProŽeny.cz_ z dílny Seznam.cz.
* Z větších e-shopů je to například _Lékárna.cz_, cestovka _Relaxos.cz_, s technologií ale experimentuje i _Alza.cz_.

V Česku se o číslech, která produkují AMP stránky, příliš nemluví. Pokud ano, zapomíná se odfiltrovat nasazení AMP od dalších vlivů nebo se dělají jiné chyby v měření. Čest výjimkám, kterých je ale velmi málo.

<figure>
<img src="../dist/images/original/vdamp/zillertaller.png" alt="">
<figcaption markdown="1">
_AMP verze Zillertaler Zeitung zvýšila počet zhlédnutých stránek o jednu desetinu. Autorem je české studio [Creox.cz](https://www.creox.cz/)._
</figcaption>
</figure>

<div class="ebook-only" markdown="1">

I přesto je zajímavé projít si české AMP weby a zamyslet se nad tím. V knížce se tuzemským zástupcům věnujeme více v kapitole [o webech, které AMP nasadily](4-uvod.md).

Teď už se ale pojďme zaměřit na to, jak tahle technologie přesně funguje.

</div>
