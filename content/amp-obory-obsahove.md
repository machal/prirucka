# Větší obsahové weby

Z pohledu někoho, kdo vás chce přesvědčit o užitečnosti AMP, to už tady začíná být opravdu zajímavé.

Přestává totiž platit výmluva „Neviděli jsme AMP na žádném velkém webu“. Leda že by vám Reflex.cz nebo některé weby od Seznamu připadaly malé…

## Reflex

V přednášce na WebExpo 2018 uváděl Martin některé z případových studií, o kterých zde píše. Zároveň si ale posteskl, že od velkých českých zástupců primární cílové skupiny této zrychlovací technologie zatím nemá žádné zprávy o snaze nasadit ji. To se změnilo hned po přednášce.

Přišel za ním Lukáš Říha z vydavatelství CNC (Czech News Center) s tím, že pracují na AMP verzi webu Reflexu. V době psaní tohoto textu se jí už můžeme kochat v plné kráse. Podívejte se sami na [Reflex.cz](https://www.reflex.cz/).

<figure>
<img src="../dist/images/original/vdamp/obory-reflex.png" alt="">
<figcaption markdown="1">
_Obrázek: Jedna z největších českých implementací je na Reflex.cz._
</figcaption>
</figure>

Čísla jsme bohužel nezískali, ale Marek Kouřimský z CNC nám napsal: „S AMP jsme spokojení. Splnilo naše očekávání a vytvořit AMP verzi webu nebylo nijak technicky náročné.“

Mimochodem, CNC provozuje i další web s AMP verzí. Má ji ve své době kultovní dětský časopis ABC – [Ábíčko.cz](https://www.abicko.cz/).

## Zillertaler Zeitung

Není samozřejmě obecně úplně snadné dostat z provozovatelů webů čísla o úspěšnosti nebo neúspěšnosti nasazení AMP. Našli jsme ale příklad menšího vydavatele, Zillertaler Zeitung od studia Creox z Přibyslavi.

<figure>
<img src="../dist/images/original/vdamp/obory-zillertaler.png" alt="">
<figcaption markdown="1">
_Obrázek: HTML a AMP HTML verze článku na Zillertaler Zeitung._
</figcaption>
</figure>

AMP tam nasadili na všechny detaily článků a počet zhlédnutých stránek, a tedy primární cíl webu, jim narostl o jednu desetinu. To není špatné.

## Svobodná Evropa a weby Seznamu

Větších českých obsahových webů poháněných AMP je už v době psaní tohoto článku více. Zmiňme alespoň dva příklady:

* Svobodná Evropa (RFE/RL): V Česku vyráběné weby americké zpravodajské agentury jsou dle nás úplně prvním větším nasazením AMP na našem území.
* S AMP experimentuje také Seznam.cz: Aktuálně na webech ProZeny.cz a SeznamZpravy.cz.

Další velké české weby se na AMP chystají, řada jich ho ale naopak ze strategických důvodů odmítá. Mimo záznam občas dostaneme vyjádření pochybující o úspěchu nasazení AMP, protože ten razí přístup „nejprve obsah, pak reklama“. Obchodní oddělení velkých obsahových webů přitom usilují o opak. Bez znalosti detailů však v žádném případě nechceme hodnotit či soudit strategii jakýchkoliv obsahových firem.

A co ve světě? Co vám budeme povídat, je to daleko lepší.

Asi nejznámějším případem je velký americký vydavatel The Washington Post. Jeho autoři uvádějí, že AMP zrychlilo dobu načtení webu o 88 % a v důsledku toho došlo k takřka čtvrtinovému nárůstu uživatelů vracejících se do týdne nazpět. Více informací najdete v případové studii. [amp.dev/success-stories/washingtonpost](https://amp.dev/success-stories/washingtonpost)

Takových studií je ostatně na webu AMP celá řada: [amp.dev/success-stories/](https://amp.dev/success-stories/).

A co české e-shopy?
