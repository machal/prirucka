# Zdrženlivá filozofie přístupu k nástrojům

Nástroje frontend kodéra [už jsme probrali](nastroje.md). Teď ještě něco k principům přístupu k nim. Ty moje se dají shrnout do jedné věty:

Jsem konzervativní a nástroje nepřeceňuji.

Zajímá vás to víc? Filozofii jsem si pro sebe shrnul do šesti bodů.

## 1) Ber první co se nabízí

Vezmu první technologii, která přišla s inovací. A využívám ji na maximum, dokud mě některá její vlastnost nezdržuje od práce. Proto [z preprocesorů LESS](https://www.vzhurudolu.cz/blog/15-css-preprocesory-4) a [ze sestavovačů Grunt](grunt.md). Technokraticky vzato – dnes to nejsou nejpokročilejší nástroje, ale vyhovují na drtivou většinu úkolů, které jim svěřuji.

## 2) V davu ti bude líp

Pokud mám na výběr mezi méně pokročilou technologií a technologií s rozvinutějším ekosystémem, beru tu druhou. Počet uživatelů, autorů nebo pluginů rozhoduje. Proto Sublime Text raději než třeba Brackets, Bootstrap raději než Foundation, LESS raději než Stylus.

## 3) Nekoukej furt po nových

Zajímat se o nové nástroje je nutné, nicméně nesmí se z toho stát obsese. Živí nás práce, ne optimalizace pracovních postupů. Čas věnovaný nástrojařině („toolingu“ když chcete) je u dnešních webových vývojářů přeceňovaný.

## 4) Pravidelně brus pilu

Pravidelně si najdu čas a nástroje si „nabrousím“. Něco si o nich přečtu, naučím se jejich nové vlastnosti. Hledám řešení nedostatků, na které částo narážím. Tohle dělám rád, protože to sežere daleko méně času než hledání a učení nástrojů nových. Navíc se to na zvýšené efektivitě projeví hned, což v případě nových nástrojů neplatí.

## 5) Konvence je víc než konfigurace

Nesnažím se věci příliš konfigurovat. Své nástroje často na školeních ukazuji jiným lidem a v různých prostředích – někdy počítač a někdy projektor.  Velikost písma 20 v editoru mluví za vše.  Snažím se vytěžit maximum z přednastaveného chování nástrojů. Neupravuji si klávesové zkratky v Sublime, nepřidávám specifické nastavení do Terminalu.

## 6) Dobrá pila ti nezajistí lepší práci

Hraní s nástroji je skvělá zábava. Naše branže je ovšem plná borců, co mají vynikajícím způsobem vytuněné nástroje, ale správně odhadnout časovou náročnost práce nebo dodržet termíny jim to nepomáhá. Nástroje jsou… jen nástroje. Fakt! Dobrého a špatného webaře odlišuje kvalita výstupu práce, [schopnost komunikovat a držet slovo](https://www.startupjobs.cz/blog/martin-michalek-dobry-frontendista-neboji-se-zeptat-a-drzi-slovo).
