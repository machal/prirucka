# Základy procesu tvorby webu

V dalších kapitolách budeme navrhovat a psát kód jednoduché responzivní webové stránky. Při návrhu, ale i implementaci budeme dělat rozhodnutí, která by v praxi vycházela z předchozích fází procesu návrhu webu. 

Celý proces tvorby webu zjednoduším do dvou kroků. Ony to vlastně kroky nejsou. Je to nekonečný koloběh, jehož fáze se v praxi velmi prolínají.

<figure>
<img src="dist/images/original/vdwd/proces-tvorby.jpg" alt="">
<figcaption markdown="1">    
*Zjednodušený koloběh tvorby webu. V knížce se budeme zabývat hlavně fází řemeslnou: návrhem a realizací*
</figcaption> 
</figure> 




## Průzkum a definice 

Zjišťujeme potřeby a cíle klienta a jeho zákazníků. Analyzujeme jeho konkurenci a pozici na trhu. Díváme se na jeho cílové skupiny. 

V této fázi pracují hlavně designéři, produktoví manažeři, datoví, marketingoví a brandingoví analytici, copywriteři a také samozřejmě lidé na straně klienta.

## Návrh a realizace 

Na základě předchozí fáze navrhneme drátěné modely rozhraní, prototypy a grafické zpracování. Pracují tady weboví designéři, grafici, frontend kodéři, programátoři. Prostě řemeslníci. A, ano, hlavně této fázi se v textech věnuji.

Ve chvíli, kdy odtud vyjde něco hmatatelného, přecházíme opět do fáze průzkumu a definice. Testujeme výsledky s uživateli, analyzujeme podle dat z Google Analytics nebo prostě podrobujeme vlastnímu kritickému pohledu. Vyhodnocujeme. Začali jsme tím další kolečko průzkumu, definice a následného návrhu s realizací.

Takhle stručně mně to pro potřeby knížky stačí. Výhrady zkušených webařů, nespokojených s mou zjednodušující interpretací, tady asi slyšíte až k vám domů. My ale můžeme pokračovat dál, protože ty zvědavé pošlu k dalším zdrojům.

## Další zdroje o procesu návrhu webu

* Jiří Sekera a Petr Kosnar detailně popisují proces návrhu produktů, aplikací a služeb ve svém kurzu „Human-Centered Design: Design zaměřený na člověka“. Je dostupný zdarma na Seduo.cz a skvěle použitelný i pro weby. [seduo.cz/human-centered-design](https://www.seduo.cz/human-centered-design)
* Pokud v procesu tvorby webu plavete vy nebo vaši klienti, velmi doporučuji stručnou, ale atraktivně pojatou knihu Jana Řezáče „Web ostrý jako břitva“.  
[houseofrezac.com/kniha](https://www.houseofrezac.com/kniha)
* Raději něco hutnějšího? Poctivá kniha o designérském procesu „Dobrý designér to všechno ví“ je dobrá volba i pro vás zkušenější.    
[pixy.cz/kniha-dobrydesigner](http://pixy.cz/kniha-dobrydesigner/)

Fáze průzkumu a definice nějaký čas zabere, ale není předmětem této knihy. Budeme předpokládat, že jsme si jí prošli. Pro potřeby projektu, jejž za chvíli otevřeme, se nám pak bude hodit nástroj, který průzkum umí shrnout na jeden list papíru.
