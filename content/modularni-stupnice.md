# Modulární stupnice velikostí písma (Modular Scale)

Modular Scale je způsob jak sjednotit velikosti prvků rozhraní a odstupňovat je nějakým „racionálním“ způsobem. 

Podobně jako [u mřížky účaří](mrizka-ucari.md), ani tady se neřadím do davu nadšených fanoušků, to říkám hned. 

Cílem stupnic je jednotně odlišit velikosti a odsazení prvků na stránce. Velikostně například odlišujeme nadpisy od textu nebo nadpisy různých úrovní mezi sebou. Stupnici můžete udělat „od oka“, podle existující modulární stupnice nebo poměrně složitě odvodit z používaných písem či jiného obsahu.

## Na stupnici „od oka“ nemusí být nic špatně

Ano, jistě – hotové modulární stupnice velikosti mohou leccos usnadnit začátečníkům. Těm doporučím navštívit kalkulátor Modular Scale a vybrat si stupnici, která jim vyhovuje. [modularscale.com](http://www.modularscale.com/)

Pokročilejší využití, odvození stupnice z vybraných písem nebo jiného důležitého obsahu, je poměrně netriviální. Jak z pohledu práce designéra, tak hlavně následné implementace pro vývojáře. Zkušenější zájemce alespoň odkážu na článek „Deriving layout from your typeface“ od Nathana Forda. [vrdl.in/t7k81](https://blog.typekit.com/2014/02/26/deriving-layout-from-your-typeface/)

Obhájci modulárních stupnic často argumentují příměrem k jiným oborům lidské činnosti. Třeba k hudbě. To pardon, ale s tím se ztotožnit nedokážu ani trochu. Web je nové médium, odlišné od všech existujících. Přebíráním pravidel od jinud jeho tvůrci obvykle nadělali více problémů než užitku. (Dívám se na tebe, tiskařino.) Zájemce o tento typ argumentace nicméně alespoň odkážu na článek „Composing the New Canon: Music, Harmony, Proportion“ Owena Gregoryho. [vrdl.in/l3b75](https://24ways.org/2011/composing-the-new-canon)

Tento typ příměru ovšem považuji za *racionalizující* to co se designérům líbí, více než založenou na racionálních základech.

Pokud se nepovažujete za velmi zkušenou designérku nebo designéra, nic nezkazíte, když budete pojmy jako „minor second“, „perfect fift“, odkazy na Nietzscheho a historii hudby ignorovat. Nic nezkazíte, když stupnici velikostí nastavíte *od oka* tak, aby se jednotlivé významové stupně od sebe navzájem jednoznačně lišily a zároveň byly pro celý web konzistentní.

<div class="ebook-only" markdown="1">
V příkladu se tedy modulární stupnicí, ani mřížkou účaří zabývat nebudeme. Už brzy jej posuneme vpřed. Jen se chci ještě pozastavit u zdrojů pro návrh grafického designu.
</div>
