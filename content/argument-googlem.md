# Argumentace Googlem

Občas se stává, že statistiky jako přesvědčovací technika nezabírají. Je tu ale ještě jeden způsob, jak váhavé přesvědčit o nutnosti změn při tvorbě webů. Říkám mu „argumentace Googlem“.

Divím se totiž, že ještě nemáme stovky variant následujícího suchého webdesignérského vtipu. Jeho scénář by vypadal asi takto: 

V místnosti sedí tvůrci webů a diskutují o nějakém tématu. Časem se rozdělí na dva nesmiřitelné tábory a zdá se, že domů odejdou bez shody, utvrzení ve svých názorech. 

Ke konci sezení se otevřou dveře a vstoupí Google. Všichni ztichnou a napjatě jej sledují. Google vlídně pozdraví a pomalu a elegantně se usadí na volnou židli. Pak začne mluvit. Tichým a vyrovnaným hlasem řekne, co si myslí. Krátce nato se weboví tvůrci zvednou a potichu odejdou. Teď už mají jednotný názor. Ten, který jim sdělil Google. Všichni jdou spolu na pivo, jen Google zamíří domů přemýšlet nad dalšími tématy. Pro mě vtipná scéna, pro někoho smutný fakt. 

Odkazování na doporučení Google funguje. Ta firma je totiž stále nejmocnějším dodavatelem návštěvníků na naše weby a diskutovat s ní moc smysl nemá. 

Podobné je to s tématy, která budeme rozebírat v této knize. Google byl jednou z prvních velkých firem, které přesně pochopily význam mobilních zařízení pro web. Jeho doporučení jsou v zásadě plně v souladu s tím, co vám na následujících stránkách budu tvrdit. Podívejme se na některé jeho kroky a doporučení z poslední doby:

- Radí stavět web jako responzivní, tedy s jednou URL adresou pro všechny typy zařízení. [vrdl.in/googlerwd](https://developers.google.com/webmasters/mobile-sites/mobile-seo/responsive-design)
- Od ledna 2017 znevýhodňuje weby s obtěžujícími překryvnými vrstvami, které jsou špatně použitelné hlavně na mobilech. [vrdl.in/googlepopup](http://blog.bloxxter.cz/google-od-ledna-2017-penalizuje-weby-s-obtezujicimi-popupy/)
- V průběhu roku 2017 začne zkoušet posuzovat weby hlavně podle toho, jak vypadají na mobilech. [vrdl.cz/b/73-google-mobile-first](http://www.vzhurudolu.cz/blog/73-google-mobile-first)

Mohli bychom pokračovat dále. Google chápe web jako *zejména* mobilní, a je tedy poměrně oddaným fanouškem filozofie návrhu nejprve pro mobily ([Mobile First](mobile-first.md)), o které budu psát v druhé polovině knihy.

Co se týká doporučení Google, je to přesně dle slov klasika Járy Cimrmana: „Můžeme s tím nesouhlasit, můžeme proti tomu protestovat, ale je to asi tak jediné, co s tím můžeme dělat.“ 

Osobní poznámka na závěr. Argumenty Googlem ve své praxi používám velmi nerad a také v knížce je budu používat jen jako doplňující. Dávám přednost přímým odkazům na statistiky a průzkumy, které ostatně i lidé z Googlu pro svá rozhodnutí a doporučení používají.

Závěr této části trochu odlehčím a zkusím si z křišťálové koule zavěštit, kam se prostředí responzivního webu posune v příštích letech.

