<div class="foreword" markdown="1">

# Předmluva

Milé čtenářky, milí čtenáři,

kaskádové styly už nejsou tím, čím bývaly. Během těch více než 20 let, kdy CSS sleduji, píšu o nich a přemýšlím nad nimi, se změnily z triviálního jazyka pro popis barevnosti dokumentu k robustnímu systému schopnému deklarovat vzhled dokumentů, aplikací, ale třeba i knížek.

Kdysi bylo možné „céeseska“ umět jakoby mimochodem vedle hlavní odbornosti vývojářů nebo designérů. Dnes tvrdím, že není v silách sebelepších specialistů znát všechny možnosti stylů. Myslím si, že je na čase, aby vznikaly profese zaměřené jen na určitou část CSS, a je tudíž paradoxem, že odborníků na CSS jako celek je jako šafránu.

S tím ale nic nenaděláme. Ostatně ani já na tom nejsem jinak. V době psaní předchozí knížky „Vzhůru do (responzivního) designu“ jsem seděl na jedné židli jako CSS kodér a na druhé jako designér. Dnes už sedím jen na malém růžku obou těchto židlí, až hrozí, že z nich spadnu. Mojí hlavní odborností je totiž zkoumat a zlepšovat rychlost webů.

Jenže CSS mám pořád opravdu hodně rád. Deklarace dnes častěji čtu než píšu, a tudíž se častěji chytám za hlavu při pohledu na cizí než vlastní kód. Tak nevím, jestli se mi ulevilo. Rozhodně ale vidím, že najít správné řešení je v tom dnešním obrovském sortimentu stylů pro nově příchozí někdy sakramentsky těžké.

I proto vznikla tato kniha o nových layoutech v CSS. Aby vám ve složitém světě ukázala cestu, naučila vás triky, které vás možná nenapadly. Je tu proto, abyste se do ní mohli kdykoliv vrátit. Věřím, že pro vás bude jako mapa. A doufám, že vás tahle mapa bude zároveň bavit.

Martin Michálek  
v Praze, březen 2022

</div>
