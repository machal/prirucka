# Kapitola 7: Vícesloupcový layout

Přemýšlel jsem nad paralelou, abych popsal svůj pocit z CSS modulu, který se jmenuje Multi-column Layout. Zkusím to.

Představte si situaci v rodině, kdy se postupně narodí čtyři bratři. Na rozdíl od pohádek je ten nejstarší sice v úzké rodině milovaný, ale v širším společenství zároveň vnímaný jako nejslabší a nejvíc opomíjený.

Tři mladší bratři (zde [grid](css-grid.md), [flexbox](css-flexbox.md) a [zarovnávání](css-box-alignment.md)) si rychle získají popularitu v široké skupině lidí. Ten nejstarší je nejkřehčí a nikdo moc neví, v čem vyniká.

Jenže i on vyniká. I když to málokdo vidí. Zatímco tento nejstarší potomek může vynikat v malování, stříhání ušima nebo já nevím v čem…, Multi-column layout výborně zvládá sazbu textu nebo obrázků do sloupců a nabízí také nevídané možnosti při tvorbě responzivních rozvržení, které můžete dělat bez použití Media Queries.

Pokud o vícesloupcovém layoutu nic nevíte, zkuste si projít kapitolu postupně tak, jak jsem si připravil.

V případě, že si myslíte, že už něco víte, zopakujte si kouzla se zkratkou [`column`](css-multicol-column.md) a mrkněte se také na vlastnosti [`column-fill`](css-multicol-fill.md) a [`column-span`](css-multicol-span.md), které mě svou užitečností a podporou příjemně překvapily.
