# Předmluva

Milé čtenářky, milí čtenáři,

kaskádové styly už nejsou, čím bývaly. Během těch více než 20 let, kdy CSS sleduji, píšu a přemýšlím nad nimi, se změnily z triviálního jazyka pro popis barevnosti dokumentu k robustnímu systému schopnému deklarovat vzhled dokumentů, aplikací, ale třeba i knížek.

Kdysi bylo možné „céeseska“ umět jakoby mimochodem, k hlavní odbornosti vývojářů nebo designérů. Dnes tvrdím, že není v silách sebelepších specialistů znát všechny možnosti stylů. Myslím si, že je na čase, aby vznikaly profese zaměřené jen na určitou část CSS, tudíž je paradoxem, že odborníků na CSS jako celek je jako šafránu.

Ale s tím nic nenaděláme. Ostatně nejsem na tom jinak. V době psaní knížky „Vzhůru do (responzivního) designu“, jsem seděl na polovině židle jako CSS kodér, na druhé jako designér. Dnes už sedím jen na malém růžku obou těchto židlí, až hrozí, že z nich spadnu. Mojí hlavní odborností je totiž zkoumat a zlepšovat rychlost webů.

Jenže CSS mám pořád opravdu hodně rád. Častěji dnes deklarace čtu než píšu a tudíž se častěji chytám za hlavu při pohledu na cizí než vlastní kód. Jen nevím, zda je to úleva. Rozhodně ale vidím, že najít správné řešení je v tom dnešním obrovském světě stylů pro nově příchozí někdy sakramentsky těžké.

I proto vznikla kniha o nových layoutech v CSS. Aby vám ve složitém světě ukázala cestu, naučila vás triky, které vás možná nenapadly. Vznikla proto, abyste se do ní mohli kdykoliv vrátit. Věřím, že to bude vaše mapa. A doufám, že vás ta mapa bude zároveň bavit.

Martin Michálek  
v Praze - Milíčově, 17. listopadu 2021
