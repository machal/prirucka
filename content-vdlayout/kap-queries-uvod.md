<div id="kap-queries-before" class="ebook-chapter-before ebook-chapter-before-queries" markdown="1"> 

# Kapitola 2: Layoutové dotazy

<div class="ebook-chapter-before-image">
  <div class="ebook-chapter-before-number">
    02
  </div>  
  <div class="ebook-chapter-before-heading">
    Layoutové dotazy
  </div>
</div>

Příklady, které jsem vám dosud uváděl, zamlčovaly velmi podstatný fakt. Na naše weby se uživatelé dívají z plejády různých velikostí obrazovek.

Už dávno neplatí, že lidé konzumují obsah webů z pohodlí domova a svého počítače. V roce 2010, když Ethan Marcotte napsal svůj slavný článek „Responsive Web Design“, ještě patřili uživatelé mobilů mezi návštěvníky našich webů mezi exotickou a málo vídanou zvířenu.

Dnes je situace jiná. Návštěvníci z mobilů jsou na webech ve většině, leckde dokonce drtivé. Navíc platí, že kromě nástupu malých displejů pozorujeme zvětšování těch velkých a obecně stále větší různorodost v této oblasti.

Pro tvorbu layoutů tedy potřebujeme podmínky, díky nimž budeme moci layout upravovat pro různě velké obrazovky. Klasikou jsou zde Media Queries, ale představíme zde novou možnost, Container Queries, a pak speciální záležitost – No Queries, přizpůsobivé layouty, které nepotřebují definované podmínky.

</div>
