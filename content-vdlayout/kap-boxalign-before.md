# Kapitola 7: Zarovnávání boxů (CSS Box Alignment)

Zarovnávání boxů je modul specifikace CSS, bez kterého se žádný layout neobejde.

Původně šlo o součást specifikace [flexboxu](css-flexbox.md), ale časem se rozšířila, aby ji bylo možné použít i [v gridu](css-grid.md).

Nyní je specifikace CSS Box Alignment vyvíjena tak obecně, aby vlastnosti jako `justify-items`, `align-content` a další šly použít ve [vícesloupcovém layoutu](css-multicolumn.md), v blokových layoutech, pozicování nebo tabulkách. Tohle se ale v době psaní knížky zatím v prohlížečích netěší prakticky žádné podpoře.

Moc bych si přál, abyste i tuhle část poctivě přečetli, vyzkoušeli si CodePeny ověřili si vše v závěrečném testu.

Ale co si budeme nalhávat – jde o referenční příručku. I když jsem pro její čtivost vymýšlel různé kejkle, pořád je v ní spousta opakujících se a méně zábavných částí. Z principu to ani jinak být nemůže.

Proces čtení a učení tedy opět nechám na vás. Pokud o zarovnávání boxů už něco víte, projděte pořádně alespoň vlastnosti[`gap`](css-gap.md) a [`order`](css-order.md) a zkuste si [závěrečný test](kap-boxalign-after.md).
