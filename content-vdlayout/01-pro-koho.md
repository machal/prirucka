# Pro koho knížka je a jak ji číst?

## Pro koho to je?

V knížce jsem cílil na webové vývojáře všech úrovní – od začínajících a orientujících se v problematice až po profesionální specialisty na CSS.

Principy CSS layoutů by ideálně mohly být uložené v obecném povědomí také našich netechnických kolegyň a kolegů – z oblasti designu, grafiky, marketingu, produktového managementu a tak dále. Tentokrát je kniha vyloženě technická, ale věřím, že například v prvních dvou kapitolách si i tato skupina najde svoje.

## Co musíte umět?

Pro pochopení technických částí budete potřebovat alespoň základní znalost HTML a CSS. Text také vyžaduje hrubý přehled o moderních webařských technologiích a postupech. Pokud je to možné, vždy odkazuji na bližší vysvětlení ve zdrojích na webu nebo přímo v knížce.

## Jak knížku číst?

Ideální odpověď by mohla znít: „Slovo od slova, řádek po řádku. Od začátku do konce.“. Jenže takhle se technické knížky nečtou. A nebudu si hrát na to, že tahle by měla být výjimkou.

V prvních třech kapitolách čtenářům postupně představuji téma, abychom se ve čtvrté dostali k vrcholu, který představují příklady použití CSS layoutů.

Pátá až devátá kapitola jsou už čisté referenční příručku. Budu moc rád, když si je pročtete. Hlavně vy začínající. Ale myslím si, že do nich spíše budete nahlížet, když to budete potřebovat – takže narazíte na vlastnost, kterou byste chtěli více pochopit.

Jedno ale doporučím všem – z každé kapitoly si poctivě přečtěte úvod a závěrečný kvíz. V tom druhém se zhruba dozvíte, jak jste na tom se znalostí problematiky. Nakonec třeba uznáte, že jsem netrávil čas zbytečně, když jsem se snažil, aby i referenční kapitoly měly při čtení hlavu a patu.

## CodePen: „Talk is cheap. Show me the code.“

Vy, kteří čtete moje články na Vzhůru dolů, víte, že ctím heslo, že ukázka je víc než tisíc slov. K tomuto účelu používám skvělý nástroj Chrise Coyiera a jeho týmu – CodePen.io.

Mě samotnému spadla čelist, když jsem spočítal ukázky na CodePenech v téhle knize. V době psaní těchto řádků je jich na 170.

Některé z textů v této knize najdete také online na Vzhůru dolů – třeba že v kratší nebo jinak upravené verzi). V takovém případě je možné ukázky testovat přímo v článcích.

Vy, kteří knihu čtete na obrazovce nebo na papíře, uvidíte řadu odkazů na CodePen. Pokud je chcete zkoušet, což vám velmi doporučuji, udělejte prosím následující:

- Zřiďte si na CodePen účet. Je to zdarma a velmi jednoduché.
- Moje CodePeny si „forkněte“, takže uložte kopii do vlastního účtu.
- Upravujte kód dle libosti. Experimentujte. Snažte se to rozbít. Takhle se nejvíc naučíte.

A jsme na konci úvodu. Teď už vám jen přeji, ať se vám knížka líbí a naučíte se mnoho nového!
