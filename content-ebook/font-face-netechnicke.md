Font Face: netechnické aspekty
==============================

Pokud s webfonty začínáte, dejte si pozor hlavně na dvě věci:

1. **Autorská práva.** Ne každý font existuje ve verzi dovolující publikaci na webu.
2. **Vykreslování na starších systémech.** Zkontrolujte, zda se font v dané velikosti vykresluje hezky třeba i na Windows XP (hlavně v alternativních prohlížečích) a na starších verzích Androidu. Více na [blog.typekit.com/2010/10/15/type-rendering-operating-systems](http://blog.typekit.com/2010/10/15/type-rendering-operating-systems/)

## Studujte typografii

Pokud sami vybíráte fonty pro váš web, rozhodně nezapomínejte na netechnické aspekty. Typografie je obor sám pro sebe a ne každý font se hodí pro každou stránku, ne každé dva fonty pasují k sobě.

Pokud hledáte zdroje ke studiu, doporučuji tyto:

* [typomil.com](http://typomil.com/) – starší, ale platný průvodce písmem, sazbou a kompozicí na webu od Martina T. Peciny.
* Jason Santa Maria pak napsal skvělou knížku On Web Typography, pokud se o písmo chcete zajímat v širším kontextu. [abookapart.com/products/on-web-typography](http://abookapart.com/products/on-web-typography)

## Kde hledat fonty?


### Optimální varianta: Typekit.com, Fonts.com, písmolijny

Typekit, Fonts a další služby zaměstnávají špičkové typografy i techniky a vlastní licence velmi dobrých i známých fontů. Budou po vás chtít nějaké peníze, ale vyhnete se spoustě problémů.

Dobré je hledat přímo u typografů. V Česku vyrábí kvalitní webfonty třeba Tomáš Brousil ([suitcasetype.com](http://www.suitcasetype.com/)) nebo František Štorm ([stormtype.com](http://www.stormtype.com/)).

### Docela dobré alternativy: Google Fonts, Fontsquirrel, …

**Google Fonts** je fajn služba nabízející velké množství rodin písem zdarma. Ne všechny jsou ale bůhvíjak kvalitní a ne všechny mají českou lokalizaci. [google.com/fonts](http://www.google.com/fonts/)

**Fontsquirrel**  má jednak vlastní databázi fontů s podobnými výhodami i nevýhodami jako Google, ale taky velmi známý generátor, který vám udělá webfont z písma, které vlastníte v podobě OTF nebo jiného ne-webového formátu.

* [fontsquirrel.com](http://www.fontsquirrel.com/)
* [fontsquirrel.com/tools/webfont-generator](http://www.fontsquirrel.com/tools/webfont-generator)

### Pozor na fonty zdarma

Na internetu se jich povaluje docela dost zdarma i mimo výše uvedené služby. Ale kvalitních je málo. Font by měl mít nějaké technické (např. velikost souboru), typografické (např. optimalizace způsobu vykreslování pro web, čitelnost) a estetické kvality.

Pokud nemáte po ruce technika a typografa (nebo patřičné znalosti), můžete na své stránce leccos pokazit. Na systémových fontech také není nic špatného.
