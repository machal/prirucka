# Pro koho knížka je a jak ji číst?

Knížka je psána tak, aby z ní měli užitek techničtí i netechničtí lidé. V obou případech je ji nejlepší číst od začátku do konce. Pokud ale máte času málo, pojďme si říct, co je pro každou ze skupin nejdůležitější.

## 1) Netechnici: Marketéři, designéři, majitelé webů…

* Pro vás je zásadní první kapitola, protože ukazuje, jak AMP funguje.
* Pokud se nechcete zabývat kódem AMP, v druhé kapitole asi leccos přeskočíte, my se na vás za to určitě zlobit nebudeme.
* Třetí kapitola je zaměřená na způsoby implementace AMP do webu. Vypadá technicky, ale pokud plánujete nasazení této technologie, bude se vám hodit mít povědomí i o tomto tématu.
* Všechny ostatní kapitoly jsou psané tak, že není potřeba mít technické znalosti.

## 2) Technici: Weboví vývojáři a kodéři

* Pro vás je jádro knížky v technické druhé kapitole, ale nejlepší bude, když si najdete čas a pročtete i tu první. AMP je totiž zcela nový typ technologie, špatně porovnatelný s čímkoliv jiným. A právě první kapitola vám to (doufejme!) vyjasní. Pokud ale nepotřebujete nic vyjasňovat a AMP se chcete naučit, přečtěte si jen, [jak AMP funguje](amp-fungovani.md), a pak rovnou skočte [do druhé kapitoly](2-uvod.md).
* Ve třetí kapitole se zaměříme na způsoby implementace do současného webu.
* Další kapitoly jsou už méně technické, ale věnují se věcem, které tak či tak pravděpodobně budete řešit – [nasazení AMP](amp-je-pro-vas.md), měření návštěvnosti nebo třeba nasazení AMP v e-mailech či reklamě.

Pro pochopení technických částí budete potřebovat dobrou znalost HTML, CSS a základních principů programování v JavaScriptu. Text také vyžaduje hrubý přehled o moderních webařských technologiích a postupech. Pokud je to možné, vždy odkazujeme na bližší vysvětlení ve zdrojích na webu.
