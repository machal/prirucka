# Předmluva

Milé čtenářky, milí čtenáři,

k technologii, která je předmětem této knížky, mě přivedly dvě cesty.

První byla přímočará. Vedla z mé aktuálně nejčastější praxe – poradenství ke zrychlování webů. Pokud se o tuto problematiku zajímáte, nemůžete AMP minout. Tato technologie totiž nabízí dříve prakticky nedosažitelnou rychlost vykreslení webu.

Druhou cestu jsem šlapal snad půlku své kariéry. Jejím sílícím motivem jsou obavy ze vzrůstající komplexity současného webdesignu. Brzy se zde dozvíte, že aby AMP mohlo dosáhnout svých cílů, jeho autoři museli kromě jiného tuto složitost dramaticky omezit. Na druhou stranu ovšem nabídli propracovaný a jednoduše použitelný framework pro tvorbu stránek. Jakýchkoliv webových stránek.

Závěrečný kus druhé cesty jsem ušel s Robinem Pokorným, mým milým spolumoderátorem podcastu ze Vzhůru dolů. Byť jsme každý odborně zaměřený trochu jiným směrem, oba máme rádi řešení, která jsou přístupná široké webařské a uživatelské obci. Jednou ze skvělých zkušeností během mnohaměsíční přípravy knížky byla i tahle naše spolupráce. Věřím, že se vám její výsledek bude líbit.

Přeji vám hezké čtení!

Martin Michálek
