# Co je AMP a jaké výhody přináší?

Než se dostaneme k jednotlivým vlastnostem a výhodám této technologie, osvětlím vám jednu ze zvláštních věcí kolem AMP. A sice název.

## Už žádné „Accelerated Mobile Pages“

AMP byla až do dubna 2019 zkratka pro _Accelerated Mobile Pages_. Rozebrat název je zajímavé hlavně proto, abychom si uvědomili, jak se změnil účel technologie od doby jejího vzniku v říjnu 2015:

*   _Accelerated_  
Přídavné jméno označující zrychlení stále platí, ale není zcela přesné, protože AMP se dnes zaměřuje také na uživatelský prožitek v širším slova smyslu.
*   _Mobile_  
Ani to není zcela přesné. Pomocí technologie lze vytvářet plnohodnotné responzivní weby, tedy pro mobily, počítače a všechna další připojená zařízení. 
*   _Pages_  
„Stránky“ jako by vymezovaly pole působnosti pro statický obsah. Prostě článek, pár fotek a tím to končí. Tohle je už dnes nejvíc překonané. Na AMP se stavějí e-shopy, včetně nákupního procesu, filtrování produktů nebo dynamické funkčnosti, jakou je košík.

Vtipné je, že zprávu o tom, že už nebudou uvádět pojmenování „Accelerated Mobile Pages“, ale vždy jen „AMP“, vydali autoři v době finálních prací na tomto textu. Čteme si na dálku myšlenky.

A teď už přijde slíbená odpověď na otázku, co je to vlastně Accelerated…  pardon… AMP.
