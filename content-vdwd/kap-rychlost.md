# Kapitola 5: Rychlost načítání

Hrozně rád vařím. Dělám to ale relativně málo, takže jako každý amatér nemám rutinně zvládnuté pracovní postupy a v hlavě všechny recepty. Občas se mi proto stane, že na něco podstatného zapomenu. Jednou v jídle chybí sůl. Jindy čekám, až vykyne těsto bez kvasnic. Prostě zapomnětlivý kuchař.

Lidé od webu se jako zapomnětliví kuchaři chovají v jednom kuse. Na suroviny, které měly být neoddělitelnou součástí už úvodního plánování, si s vyděšeným výrazem ve tváři vzpomenou, až když už je pozdě. Spustí web, a pak to přijde:

- Přemýšlejí, jak získat návštěvnost.
- Nervózně čekají na obsah od klienta.
- Začnou si lámat hlavu nad přístupností pro slabozraké.
- Přikážou kodérovi připravit mobilní verzi.
- Po spuštění webu se vrhnou na „optimalizaci“ rychlosti načtení.

Jenže přátelé, neexistuje nic jako tlačítka s nápisy typu „zapnout SEO“ nebo „zapnout rychlost“ na hlavě webařky nebo webaře.

Tyto a další aspekty dobrého webu musejí být promýšleny jako nedílná součást hned první, výzkumné a definiční fáze webového projektu. Povídali jsme si o ní [v kapitole o tvorbě webu](zaklady-procesu.md), pokud si vzpomínáte.

Ale zpět k jednomu z těch typických „last minute“ témat, totiž k rychlosti načítání:

1. Ukážeme si, [proč je dobré se rychlostí zabývat](rychlost-nacitani-proc.md).
2. Povíme si o [Speed Budgetu](speed-budget.md) – maximálních parametrech rychlosti, které svému webu dovolíte.
3. Je tu [spousta nástrojů](rychlost-nastroje.md), které vám s hledáním problémů na vašem webu pomohou. 
4. Dám vám [tipy na konkrétní kroky](rychlost-nacitani-pravidla.md) pro zrychlení webu.

Jdeme na to. Proč nezapomínat na kvasnice a rychlost načítání?
