# Příklad: s přimhouřením očí hotovo

Ano, je to tak. Příklad můžeme pro naše potřeby považovat za hotový. V [textu o přípravě fotogalerie](priklad-navrh-komponenty.md) jsme si ukázali proces návrhu skicováním a prototypováním ukázkové komponenty. Než jsme se dostali sem, imaginární designér přemýšlel, skicoval, prototypoval a kódoval všechny ostatní komponenty uživatelského rozhraní. Až z něj kouřilo. 

<figure>
<img src="../dist/images/original/vdwd/priklad-hotovo.jpg" alt="">
<figcaption markdown="1">    
*Takhle stránka příkladu vypadá v celé své kráse*
</figcaption> 
</figure> 

Poslední krok ukázkové stránky si můžete stáhnout a otevřít zde na následujících odkazech.

- Otevření v prohlížeči: [vrdl.in/vdwdhot](https://vrdl.in/vdwdhot)
- Stažení v ZIPu: [vrdl.in/vdwdhotzip](https://vrdl.in/vdwdhotzip)

## Hotové to je a není

Dokončili jsme stránku, ale web zůstává nehotový. Jak víte, už na začátku procesu jsem zjednodušoval. Udělal jsem obsah a pak prototyp jen pro jednu stránku celého webu a vynechal jsem stránky nákupního procesu, úvodní stránku a celý blog a diskuze. To je obsahová struktura, kterou bychom jako celek měli mít v hlavě před začátkem prací. Kromě celých sekcí webu vynechávám také globální komponenty jako hlavičku s primární navigací a patičku, kde obvykle sídlí sekundární navigace.

## Je to jen příklad, doma to raději nezkoušejte

Příklad jsem do knihy přidal, abych prakticky ukázal důležité principy responzivního designu a procesy uvažování s ním spojené. 

Výsledek ale rozhodně není perfektní. UX designéři a marketéři by určitě našli chyby už v počátečním posuzování cílových skupin [v design canvasu](priklad-ux-canvas.md). Profesionální copywriteři by mi mnohé vytkli [k textům](priklad-obsah.md). Zkušení grafici zase ve výsledku uvidí můj nedostatek citu pro detail a smyslu pro grafické vtípky. A hravost by zrovna u tohoto typu projektu byla na místě.

Výtky by byly v pořádku, nedokonalostí jsem si vědom. Na reálných projektech jsem jen kolečkem v širším týmu a zmíněné obory nechávám kolegům a kolegyním expertům. Pokud snad s webdesignem začínáte, rozhodně se nesnažte vše zvládnout sami. Víc hlav udělá lepší weby, věřte mi.
