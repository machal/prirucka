# Pro koho knížka je a jak ji číst?

Během psaní „Vzhůru do (responzivního) webdesignu“ jsem myslel hlavně na tři skupiny webařů a webařek:

## 1) Vývojáři a kodéři

Vy z knížky využijete největší část. Získáte přehled o postupech a technologiích používaných pro tvorbu dnešních responzivních webů. Ovšem – každý frontend kodér a skoro každý vývojář dotváří, nebo dokonce navrhuje i nějaké části uživatelských rozhraní. Mezi řádky a v netechnických kapitolách se tedy můžete inspirovat tipy pro tvorbu a úpravy responzivních rozhraní.

## 2) Designéři, grafici, marketéři

Vaší pozornosti doporučím hlavně kapitoly [o statistikách](kap-prostredi.md), [rychlosti načítání](kap-rychlost.md), [návrhu rozhraní v éře mobilů](kap-ui.md), [procesu návrhu UI](kap-ui-proces.md) a [responzivních navigacích](kap-navigace.md).  Věřím ale, že vás nalákám i do dalších textů a získáte tak hrubý přehled o technologických základech, na kterých weby společně stavíme.

## 3) Začátečníci a méně zkušení

Text knihy jsem psal tak, aby se dal číst i jako učebnice tvorby webových uživatelských rozhraní. Vynechávám všechny pokročilé nástroje, nezmiňuji složité techniky a občas sám skřípu zuby nad tím, jak moc musím zjednodušovat. Přeji si ale, aby kniha dávala smysl i lidem, kteří se k tvorbě webu dostali teprve nedávno a třeba ještě neví, do které ze škatulek „designéři“ a „vývojáři“ se časem zařadí.

## Co předpokládám, že čtenáři umí?

Pro pochopení technických částí budete potřebovat dobrou znalost HTML a CSS a hrubý přehled o moderních technologiích zmíněných v e-booku „Vzhůru do CSS3“. Netechnické části předpokládají jen to, že máte základní přehled o procesu návrhu webu.

## To podstatné vyzkoušíme na příkladu

V textu často ukazuji principy, které se špatně vysvětlují na umělých ukázkách. Proto se knihou jako červená nit táhne příklad.

Kvůli zachování tempa vyprávění jsem se samozřejmě i v procesu jeho tvorby dopustil mnoha zjednodušení. Na příkladu ale ukážu mnoho věcí:

1. [Definici potřeb uživatelů a cílů webu](priklad-ux-canvas.md)
2. [Přípravu obsahu webu](priklad-obsah.md)
3. [Výběr barvy a typografie](priklad-barvy-typografie.md)
4. [Návrh a nakódování dokumentové vrstvy designu](priklad-dokument.md)
5. [Implementaci responzivních médií](priklad-media.md)
6. [Návrh komponenty uživatelského rozhraní](priklad-navrh-komponenty.md)
7. [Rozvržení stránky](priklad-layout.md)

Jednotlivé kroky, ale i [hotovou verzi](priklad-hotovo.md) si samozřejmě můžete stáhnout, zkoušet nebo využít pro vaše potřeby.
